Miho wzięła ślub i kupiła dom jednorodzinny, do którego często zapraszała koleżanki. Następnego dnia zazwyczaj musiałam iść do pracy, więc czasami te spotkania były mi trochę nie na rękę, ale jej dom był dla mnie jedynym poza konbini miejscem do interakcji z prawdziwym życiem. Poza tym kontakt z innymi kobietami w moim wieku był nie do przecenienia – dlatego starałam się zawsze przyjmować zaproszenia Miho. Tego dnia spotkałyśmy się we cztery: Miho, Yukari z dzieckiem, Satsuki, która była po ślubie, ale nie miała dzieci, i ja. Piłyśmy herbatę, jedząc przyniesione przez nas słodkości.
Wtedy po raz pierwszy udało mi się zostać częścią świata. „To moje narodziny”, pomyślałam. Tego dnia narodziłam się jako normalna część świata.
Kontynuowaliśmy szkolenie przez dwa tygodnie, które pozostały do otwarcia. Ćwiczyliśmy w parach, z prowadzącym albo udawaliśmy, że rozmawiamy z klientem. Musieliśmy pamiętać, by kłaniać się z uśmiechem, gdy tylko napotkamy jego spojrzenie. Kobiece środki higieniczne należało wkładać do papierowej torebki, zimne i ciepłe artykuły pakować osobno, a przed podaniem fast foodów koniecznie odkazić ręce sprejem z alkoholem. W kasie były prawdziwe pieniądze, ale na paragonach widniał napis „szkolenie”, a osoba po drugiej stronie lady też miała na sobie uniform, więc całość przypominała raczej zabawę w sklep.
Moja o dwa lata młodsza siostra była normalna, nie to co ja. Nie trzymała się jednak na dystans, wręcz przeciwnie – lgnęła do mnie. Kiedy mama złościła się na nią o jakieś zwykłe rzeczy – nie tak jak na mnie – podchodziłam do niej i prosiłam, żeby wytłumaczyła, dlaczego się denerwuje. Mama przerywała wtedy kazanie.
– Tata lubi pieczonego kurczaka, a kurczak to ptak, więc dzisiaj upieczmy i zjedzmy tego! – wymówiłam wyraźnie, myśląc, że mnie nie zrozumiała. Mama osłupiała, kobieta obok niej chyba też była zaskoczona, bo nagle otworzyła szeroko oczy i usta, nawet dziurki w nosie miała większe niż przedtem. Zachciało mi się śmiać, bo zabawnie wyglądała, ale zobaczyłam, że wpatruje się w moje ręce. Wtedy zrozumiałam, o co chodzi – przecież jeden ptaszek to za mało. – Przynieść więcej? – Rzuciłam okiem na dwa czy trzy wróble, które skakały po ziemi niedaleko. Wtedy mama wreszcie doszła do siebie. – Keiko! – zawołała wzburzona. – Wykopiemy ptaszkowi grób i urządzimy pogrzeb. Wszyscy płaczą, nie widzisz? Przykro im, że takie maleństwo umarło. To smutne, prawda? – Dlaczego? Przecież dla nas dobrze, że nie żyje. Mamie zabrakło słów.
Błyskawicznie włożyłam puszkę kawy, papierosy i corn doga do torebki foliowej w rozmiarze S. W tym czasie mężczyzna, który potrząsał wcześniej drobnymi, włożył dłoń do kieszeni w kurtce, tak jakby nagle sobie o czymś przypomniał. Ten gest pozwolił mi natychmiast stwierdzić, że będzie chciał zapłacić kartą.
– Dzień dobry! – Ukłoniłam się lekko i wzięłam od niego puszkę. – A, i jeszcze papierosy, piątkę. – Oczywiście. – W mgnieniu oka wyciągnęłam paczkę mentolowych marlboro lightów i zeskanowałam ich kod. – Proszę o potwierdzenie. Mężczyzna spojrzał na gablotkę z fast foodami, dotykając ekranu, więc zatrzymałam się w pół ruchu. Mogłam zapytać: „Czy podać coś jeszcze?”, ale gdy klient wyglądał, jakby się wahał, zawsze się powstrzymywałam.
Odwróciłam się i zerknęłam w kierunku kas, słysząc ciche brzęknięcie monet. Wiele osób, które przebiera drobnymi w dłoni lub w kieszeni, chce szybko kupić gazetę bądź papierosy i od razu wychodzi, więc byłam wyczulona na ten dźwięk. Tak jak myślałam, do kasy zbliżył się klient z puszką kawy w dłoni, drugą rękę trzymał w kieszeni. Błyskawicznie przeszłam przez sklep, żeby mężczyzna nie musiał czekać, i wsunęłam się za ladę.
Sklep wypełniały dźwięki. Melodyjka informująca, że ktoś wchodzi do środka, płynące z głośników głosy celebrytów reklamujących nowe produkty. Formułki wypowiadane przez pracowników, pikanie czytników kodów kreskowych. Odgłos towarów wkładanych do koszyka, szelest folii, gdy ktoś brał z półki pakowany chleb, stukanie obcasów. Wszystkie mieszały się ze sobą, stały się jednym odgłosem konbini, który ciągle uderzał w bębenki moich uszu.
Miho i Satsuki miały identyczną mimikę i sposób mówienia, może dlatego, że obie mieszkały w tym samym miejscu i bardzo często się widywały. Ciastka też jadły w podobny sposób – łamały je na małe kawałki w dłoniach o starannie wypielęgnowanych paznokciach i wkładały do ust po jednym. Próbowałam sobie przypomnieć, czy wcześniej również tak robiły, ale nie byłam pewna. Gesty i drobne charakterystyczne zachowania z czasów, kiedy się poznałyśmy, pewnie już zniknęły.
