Później wszystko było przewidywalne: okrzyki i jęki, nerwowe dowcipy i pochwały dla mnie, całego na biało, stojącego przy ruszcie: – Maestro, przeszedł pan samego siebie! – Suzanne, czy czujesz zapach stu tysięcy wrzuconych w ogień przez Nastazję Filipowną? – Kochanie, a ty ile dziś spaliłeś dla mnie? – Barbra, jesteśmy kryminalistkami! – Ach, ta ryba ma posmak szaleństwa! – Thomas, wstyd przyznać, ale po raz pierwszy jem jesiotra!
Zaciągając się cygarem, wyjmuję paczkę pięknych półprzezroczystych angielskich banknotów z samozadowoloną fizjonomią króla, wyciągam jeden, składam z niego cielca. Wkładam do popielniczki i podpalam. To ofiara dziękczynna złożona cyfrowemu światu zapewniającemu nam pracę. Wykonuję ten rytuał za każdym razem po udanym wieczorze. Dzisiejsze pieniądze palą się okropnie, trzeba podpalać i podpalać...
Zatem Anglicy stali się wówczas „the champions, my friend”. Czterech dżentelmenów, którzy sprezentowali światu nową modę, nazwano nowymi Beatlesami; imiona trzech z nich pokrywały się z imionami czwórki z Liverpoolu: John, George i Paul. Kontrafagocista miał na imię Gregor. I tamci, i ci współcześni błyskawicznie wdarli się do świata powojennej Europy. Tak, po wojnie wszystkim, wszystkim nagle desperacko zachciało się poczytać. Włamywacze wyciągnęli ręce po księgozbiory, a smakosze i złota młodzież ruszyli do pierwszych podziemnych czytelni. Później napłynęli tam też zwykli obywatele. To były złote czasy... Ci, którzy znaleźli się wtedy w odpowiednim miejscu, porządnie nabili sobie kabzę: podrzędny kucharzyna wyhaczony w budzie street food w parę miesięcy dorabiał się majątku. Ech, gdybym się urodził z pięć lat wcześniej... W tamte szalone lata zaczarowana procesem ludność nie zwracała uwagi na jakość. Czytało się wówczas, jak to mówią, „na przełaj”: dym, sadza, opary. O jakości jedzenia lepiej nie wspominać: bogate dupki z dnia na dzień stawały się smakoszami, przełykały wyschnięte steki z piotrosza na Starym człowieku i morzu, przypalonego dorsza na Dos Passosie i niedosmażoną wieprzowinę na Szwejku...
Przez te dziewięć lat to właśnie literatura rosyjska przyniosła mi bardzo przyzwoity dochód. Dzięki jej płonącym stronicom przeszedłem trudną drogę od szeregowego kucharza w podziemnych knajpkach Hongkongu do chefa z trzema gwiazdkami na zamówienie i teraz mogę sobie pozwolić na życie z występów wyjazdowych, na tułanie się po świecie. No i oczywiście – Doświadczenie, Doświadczenie, jeszcze raz Doświadczenie, „syn popełnionych błędów”. A matką jego – Przypadek. A ojcem – Intuicja.
Książki są jak konie: bywają dzikie i nieobliczalne, jeśli nie znajdziesz do nich odpowiedniego podejścia. Ja się obchodzę bez szpicruty i ostróg. Czułość, tylko czułość... Dla mnie książki to nie jakieś drewno, jak się mawia w naszej podziemnej kucharskiej społeczności. Wszakże książka to cały świat, chociaż na zawsze miniony. Pod tym względem jestem romantykiem. W końcu urodziłem się jako syn humanisty, wnuk stomatologa, prawnuk adwokata, praprawnuk rabina. I wiem jedno – jeśli kochasz książkę naprawdę, ona odda ci całe swoje ciepło. A ja kocham klasykę rosyjską, chociaż nawet do połowy nie przeczytałem żadnej rosyjskiej powieści. Ale nie będę smażyć steku na pisarzu drugiego gatunku typu Maksyma Gorkiego. Całą klasykę ja i moja mądra pchła znamy na pamięć: fabuła, biografia autora ze wszystkimi szczegółami, data wydania papierowego polana. To musi wiedzieć każdy kucharz, nawet jeśli w ogóle nie umie czytać książek. A takich ludzi jest wśród nas, niestety, coraz więcej. Choć z pewnością, aby dobrze przeczytać książkę, kucharz wcale nie musi jej przeczytać. Paradoks XXI wieku. „O tempora, o mores!” – jak mawiał mój świętej pamięci ojciec profesor. A ja, będąc chłopcem, myślałem, że mówi o tempurze, którą przygotowali w japońskiej knajpie na sąsiedniej ulicy. Już wtedy obudziła się we mnie dusza kucharza.
Gdy ludzkość przestała drukować książki, a z najlepszych z tych już istniejących uczyniono eksponaty muzealne, na świecie narodził się book’n’grill. Ludzi od zawsze pociągał zakazany owoc. Dziewięćdziesiąt procent wydrukowanych przez ludzkość książek oddano na przemiał lub po prostu wyrzucono na wysypiska, żeby nie zagracały przestrzeni w mieszkaniach. Te pozostałe dziesięć, chronione w muzeach i bibliotekach, natchnęły zaś najlepszą część ludzkości niesamowitą pasją. Pierwszy stek usmażono dwanaście lat temu w Londynie na płomieniu pierwszego wydania Finneganów trenu skradzionego z British Museum. Przygotowało go i zjadło czterech zacnych mężów: psychoanalityk, florysta, makler giełdowy i kontrafagocista. Tak narodził się book’n’grill. To zapoczątkowało wielką pasję, która stała się przez te śpieszne lata wielką tradycją.
10 000 funtów za noc – niezła działka. Moja wycena przekroczyła już cenę książki. To znak jakości. A gdy rośnie wycena, rośnie też uczucie głębokiej satysfakcji. Status, status, book’n’grill chef. Ogólnie rzecz biorąc, jestem zadowolony. I z zawodu, i z losu. Choć nie wszystko w moim życiu szło gładko. Ale dla naszego brata book’n’grillera blizny to rzecz normalna.
Wszystko poszło gładko. Książka przeczytana idealnie – nie za szybko, nie za wolno, minimum dymu. Klasyka. Byłem w formie. Biegłość kucharza w kartkowaniu płonących stronic w celu utrzymania równomiernego ognia to jeden z najważniejszych elementów naszego zawodu. Kartki przewracamy specjalnym metalowym paskiem w kształcie miecza, zwanym w naszym środowisku excalibur. Każdy kucharz ma własny excalibur wykonany na zamówienie. Po ostatniej rewizji w Palo Alto korzystam z nowego – tytanowego, z kościanym uchwytem.
Ryzyko wzrasta, gdy kobiety i mężczyźni siedzą wokół rusztu, a kucharz nie ma zabezpieczonych tyłów. Właśnie dlatego jestem podróżującym chef star, a nie jakimś szeregowym book’n’grillerem. Kiedy ruszt otoczony jest ze wszystkich stron klientami z pustymi talerzami, przypominam sobie tego legendarnego magika, który niegdyś chodził po miastach Europy, szokując publikę prostą sztuczką z przebijaniem palca gwoździem. Prymitywny trik, w całości zależny od kąta widzenia naiwniaków. Ale pewnego dnia podpite prostaczki złapały „czarodzieja” gdzieś na placu, donośnie domagając się sztuczki. Dano mu gwóźdź. Otoczono ze wszystkich stron. I czarodziej musiał naprawdę przebić sobie palec. A grymas bólu tłumek przyjął za uśmiech. Wówczas magik zyskał prawdziwe uznanie. Ale my, niestety, nie mamy czego przebijać. Cała moja niezwykła profesja opiera się wyłącznie na niepodważalnym kunszcie.
Tylko book’n’griller wie, ile czyha na niego pułapek w tym fachu. Ale to nasze tajniki kuchni. Powieści, jak wiadomo, drukowano na różnym papierze. Dlatego różnie mogą się palić. Mogą się tlić, buchnąć ogniem, po czym stronice wzbijają się w powietrze i kleją do mięsa lub wirują nad głowami klientów. Nasze ruszty posiadają specjalne pompy powietrzne do zatrzymania wzlatującego płonącego lub spalonego papieru. Ale korzystają z nich głównie początkujący. Prawdziwy mistrz musi pracować rękoma i głową. Pompy pomniejszają nie tylko płomienie, lecz także widowisko. Wraz z powietrzem zasysają prezencję. A książka powinna fascynować: płonąć i zdumiewać. Doświadczony mistrz musi skalkulować cały proces niczym partię szachów i z zimną krwią balansować nad przepaścią. Oprawa, kapitałka, bukram, tektura, wkładki z gazy, lniany sznurek, zakładki, klej kazeinowy, zasuszone kwiatki, mole książkowe, pluskwy czy karaluchy w grzbiecie – wszystko to są ukryte pułapki. Należy się z nimi liczyć. Kiedyś pewnemu kucharzowi wybuchła mikroklisza wprawiona w grzbiet w połowie XX wieku. Inny miał problemy z antropodermiczną oprawą Stu dwudziestu dni Sodomy. Wszystko, wszystko jest możliwe... Najmniejsza nieroztropność, niepewność lub zbytnia pewność siebie – i katastrofa nieunikniona. Moja profesja jest sprzężona z ryzykiem. W najlepszym przypadku to strata pieniędzy, wino chluśnięte w twarz, cios drogim naczyniem w głowę. W najgorszym – miękka, a często i twarda kula. Kryminaliści coraz częściej zamawiają dziś uczty antykwaryczne. A po wojnie w Europie roi się od broni. Dzisiejszy Niemiec to echo złotej epoki przedwojennej.
