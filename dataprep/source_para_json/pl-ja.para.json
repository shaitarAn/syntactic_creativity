{"source": "\u2013 Nie wyjdzie stamt\u0105d, m\u00f3wi\u0119 wam \u2013 powiedzia\u0142 pryszczaty, z przekonaniem kiwaj\u0105c g\u0142ow\u0105. \u2013 Ju\u017c godzina i \u0107wier\u0107, jak tam wlaz\u0142. Ju\u017c po nim.Mieszczanie, st\u0142oczeni w\u015br\u00f3d ruin, milczeli wpatrzeni w ziej\u0105cy w rumowisku czarny otw\u00f3r, w zagruzowane wej\u015bcie do podziemi. Grubas w \u017c\u00f3\u0142tym kubraku przest\u0105pi\u0142 z nogi na nog\u0119, chrz\u0105kn\u0105\u0142, zdj\u0105\u0142 z g\u0142owy wymi\u0119ty beret."}
{"source": "\u2013 Poczekajmy jeszcze \u2013 powiedzia\u0142, ocieraj\u0105c pot z rzadkich brwi.\u2013 Na co? \u2013 prychn\u0105\u0142 pryszczaty. \u2013 Tam, w lochach, siedzi bazyliszek, zapomnieli\u015bcie, w\u00f3jcie? Kto tam wchodzi, ten ju\u017c przepad\u0142. Ma\u0142o to ludzi tam pogin\u0119\u0142o? Na co tedy czeka\u0107?\u2013 Umawiali\u015bmy si\u0119 przecie \u2013 mrukn\u0105\u0142 niepewnie grubas. \u2013 Jak\u017ce tak?\u2013 Z \u017cywym si\u0119 umawiali\u015bcie, w\u00f3jcie \u2013 rzek\u0142 towarzysz pryszczatego, olbrzym w sk\u00f3rzanym, rze\u017anickim fartuchu. \u2013 A nynie on martwy, pewne to jak s\u0142o\u0144ce na niebie. Z g\u00f3ry by\u0142o wiadomo, \u017ce na zgub\u0119 idzie, jako i inni przed nim. Przecie on nawet bez zwierciad\u0142a polaz\u0142, z mieczem tylko. A bez zwierciad\u0142a bazyliszka nie da si\u0119 zabi\u0107, ka\u017cdy to wie."}
{"source": "\u2013 Zaoszcz\u0119dzili\u015bcie grosza, w\u00f3jcie \u2013 doda\u0142 pryszczaty. \u2013 Bo i p\u0142aci\u0107 za bazyliszka nie ma komu. Id\u017acie tedy spokojnie do dom. A konia i dobytek czarownika my we\u017amiemy, \u017cal da\u0107 przepada\u0107 dobru.\u2013 Ano \u2013 powiedzia\u0142 rze\u017anik. \u2013 Sielna klacz, a i juki nie\u017ale wypchane. Zajrzyjmy, co w \u015brodku.\u2013 Jak\u017ce tak? Co\u015bcie?\u2013 Milczcie, w\u00f3jcie, i nie mieszajcie si\u0119, bo guza z\u0142apiecie \u2013 ostrzeg\u0142 pryszczaty.\u2013 Sielna klacz \u2013 powt\u00f3rzy\u0142 rze\u017anik.\u2013 Zostaw tego konia w spokoju, kochasiu.Rze\u017anik odwr\u00f3ci\u0142 si\u0119 wolno w stron\u0119 obcego przybysza, kt\u00f3ry wyszed\u0142 zza za\u0142omu muru, zza plec\u00f3w ludzi, zgromadzonych dooko\u0142a wej\u015bcia do lochu."}
{"source": "Obcy mia\u0142 k\u0119dzierzawe, g\u0119ste, kasztanowate w\u0142osy, brunatn\u0105 tunik\u0119 na watowanym kaftanie, wysokie, je\u017adzieckie buty. I \u017cadnej broni.\u2013 Odejd\u017a od konia \u2013 powt\u00f3rzy\u0142, u\u015bmiechaj\u0105c si\u0119 zjadliwie. \u2013 Jak\u017ce to? Cudzy ko\u0144, cudze juki, cudza w\u0142asno\u015b\u0107, a ty podnosisz na nie swoje kaprawe oczka, wyci\u0105gasz ku nim parszyw\u0105 \u0142ap\u0119? Godzi si\u0119 tak?Pryszczaty, powoli wsuwaj\u0105c r\u0119k\u0119 za pazuch\u0119 kurty, spojrza\u0142 na rze\u017anika. Rze\u017anik kiwn\u0105\u0142 g\u0142ow\u0105, skin\u0105\u0142 w stron\u0119 grupy, z kt\u00f3rej wysz\u0142o jeszcze dwu, kr\u0119pych, kr\u00f3tko ostrzy\u017conych. Obaj mieli pa\u0142ki, takie, jakimi w rze\u017ani g\u0142uszy si\u0119 zwierz\u0119ta."}
{"source": "\u2013 Kto\u015bcie to niby \u2013 spyta\u0142 pryszczaty, nie wyjmuj\u0105c r\u0119ki zza pazuchy \u2013 \u017ceby nam prawic, co si\u0119 godzi, a co nie?\u2013 Nic ci do tego, kochasiu.\u2013 Broni nie nosicie.\u2013 Prawda \u2013 obcy u\u015bmiechn\u0105\u0142 si\u0119 jeszcze zjadliwiej. \u2013 Nie nosze.\u2013 To niedobrze \u2013 pryszczaty wyj\u0105\u0142 r\u0119k\u0119 zza pazuchy, razem z d\u0142ugim no\u017cem. \u2013 To bardzo niedobrze, \u017ce nie nosicie.Rze\u017anik te\u017c wyci\u0105gn\u0105\u0142 n\u00f3\u017c, d\u0142ugi jak kordelas. Tamci dwaj post\u0105pili do przodu, unosz\u0105c pa\u0142ki.\u2013 Nie musz\u0119 nosi\u0107 \u2013 rzek\u0142 obcy, nie ruszaj\u0105c si\u0119 z miejsca. \u2013 Moja bro\u0144 chodzi za mn\u0105."}
{"source": "Zza ruin wysz\u0142y, st\u0105paj\u0105c mi\u0119kkim, pewnym krokiem, dwie m\u0142ode dziewczyny. T\u0142umek natychmiast rozst\u0105pi\u0142 si\u0119, cofn\u0105\u0142, przerzedzi\u0142.Obie dziewczyny u\u015bmiecha\u0142y si\u0119, b\u0142yskaj\u0105c z\u0119bami, mru\u017c\u0105c oczy, od k\u0105cik\u00f3w kt\u00f3rych bieg\u0142y ku uszom szerokie, sine pasy tatua\u017cu. Mi\u0119\u015bnie gra\u0142y na mocnych udach widocznych spod rysich sk\u00f3r otaczaj\u0105cych biodra, na nagich, kr\u0105g\u0142ych ramionach powy\u017cej r\u0119kawic z kolczej siatki. Sponad bark\u00f3w, te\u017c os\u0142oni\u0119tych kolczug\u0105, stercza\u0142y r\u0119koje\u015bci szabel."}
{"source": "Pryszczaty wolno, wolniutko zgi\u0105\u0142 kolana, upu\u015bci\u0142 n\u00f3\u017c na ziemie.Z dziury w rumowisku rozleg\u0142 si\u0119 grzechot kamieni, chrobot, po czym z ciemno\u015bci wynurzy\u0142y si\u0119 d\u0142onie wczepione w poszczerbiony skraj muru. Za d\u0142o\u0144mi pojawi\u0142y si\u0119 kolejno \u2013 g\u0142owa o bia\u0142ych, przypr\u00f3szonych ceglanym mia\u0142em w\u0142osach, blada twarz, r\u0119koje\u015b\u0107 miecza, wystaj\u0105ca znad ramienia. T\u0142um zaszemra\u0142."}
{"source": "Bia\u0142ow\u0142osy, garbi\u0105c si\u0119, wytaszczy\u0142 z dziury dziwaczny kszta\u0142t, cudaczne cielsko, utyt\u0142ane w pyle przesi\u0105kni\u0119tym krwi\u0105. Dzier\u017c\u0105c stwora za d\u0142ugi, jaszczurczy ogon, rzuci\u0142 go bez s\u0142owa pod nogi grubego w\u00f3jta. W\u00f3jt odskoczy\u0142, potkn\u0105\u0142 si\u0119 o zwalony fragment muru, patrz\u0105c na zakrzywiony, ptasi dzi\u00f3b, b\u0142oniaste skrzyd\u0142a i sierpowate szpony na pokrytych \u0142uskami \u0142apach. Na wyd\u0119te podgardle, kiedy\u015b karminowe, obecnie brudnorude. Na szkliste, wpadni\u0119te oczy."}
{"source": "\u2013 Oto bazyliszek \u2013 rzek\u0142 bia\u0142ow\u0142osy, otrzepuj\u0105c spodnie z kurzu. \u2013 Zgodnie z umow\u0105. Moje dwie\u015bcie lintar\u00f3w, je\u015bli \u0142aska. Uczciwych lintar\u00f3w, ma\u0142o ober\u017cni\u0119tych. Sprawdz\u0119, uprzedzam.W\u00f3jt dr\u017c\u0105cymi d\u0142o\u0144mi wysup\u0142a\u0142 sakiewk\u0119. Bia\u0142ow\u0142osy rozejrza\u0142 si\u0119, na moment zatrzyma\u0142 wzrok na pryszczatym, na le\u017c\u0105cym ko\u0142o jego stopy no\u017cu. Popatrzy\u0142 na m\u0119\u017cczyzn\u0119 w brunatnej tunice, na dziewczyny w rysich sk\u00f3rach."}
{"source": "\u2013 Jak zwykle \u2013 powiedzia\u0142, wyjmuj\u0105c trzos z rozdygotanych r\u0105k w\u00f3jta. \u2013 Nadstawiam dla was karku za marny pieni\u0105dz, a wy tymczasem dobieracie si\u0119 do moich rzeczy. Nigdy si\u0119, zaraza z wami, nie zmienicie.\u2013 Nie ruszone \u2013 zamamrota\u0142 rze\u017anik, cofaj\u0105c si\u0119. Tamci z pa\u0142kami ju\u017c dawno wtopili si\u0119 w t\u0142um. \u2013 Nie ruszone wasze rzeczy, panie.\u2013 Wielcem rad \u2013 bia\u0142ow\u0142osy u\u015bmiechn\u0105\u0142 si\u0119. Na widok tego u\u015bmiechu, kwitn\u0105cego na bladej twarzy jak p\u0119kaj\u0105ca rana, t\u0142umek zacz\u0105\u0142 si\u0119 szybko rozprasza\u0107. \u2013 I dlatego, bratku, ty te\u017c nie b\u0119dziesz ruszony. Odejd\u017a w pokoju. Ale odejd\u017a pr\u0119dko."}
